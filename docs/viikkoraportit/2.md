## Viikkoraportti 2

* Käytetty aika: ~10h

Tällä viikolla tein luokkia GTFS-datan lukemiseen ja käsittelyyn sekä 
aloitin A*-algoritmin toteutuksen. Koodi käyttää tällä hetkellä vielä 
Javan oletustietorakenteita.

Ohjelma edistyi mielestäni riittävästi, mutta toisaalta olisin 
myös halunnut saada toteutettua luokan, joka kuvaa GTFS-datasta muodostuvaa 
verkkoa, ja käyttää sitä A*-algoritmilla. A*-algoritmin toimintaa 
käytännössä ei siis ole vielä testattu oikealla datalla.

Tällä viikolla haasteita tuotti A*-algoritmin sovittaminen tilanteeseen, 
jossa verkon kaaret kuvaavat joukkoliikenneyhteyksiä pysäkkien välillä. 
Algoritmin pitää pitää kirjaa tämän hetkisestä ajasta niin, että 
pysäkeiltä voidaan käyttää vain sellaisia yhteyksiä, jotka lähtevät 
pysäkille saapumisen jälkeen. Algoritmi vaati myös hieman muunnoksia 
niin, että sen tuloksena saadaan reitti, joka on mahdollisimman ajoissa 
perillä, eikä reitti, johon käytetään lyhyin aika.

Tajusin myös, että algoritmi saattaa joissain tapauksissa antaa 
tuloksena "tyhmän" reitin (esim. niin että se sisältää turhaa 
edestakaista kulkemista), joka kuitenkin on mahdollisimman ajoissa 
perillä.

Joukkoliikennereittien kuvaaminen verkoksi osoittautui yllättävän 
hankalaksi. Esimerkiksi kun pysäkiltä (= verkon solmusta) haetaan 
lähtöjä (= verkon kaaria), täytyy käydä läpi kaikki pysäkin lähdöt ja 
filtteröidä niistä ne, jotka ovat lähteneet ennen tämän hetkiselle 
pysäkille saapumista.
Samoin kaaret, joissa kävellään pysäkkien välillä, on hankala mallintaa 
verkkoon. 
Ajattelin ratkaista tämän niin, että indeksoin pysäkit 
koordinaattien mukaan
[(Indexer.java)](https://github.com/mjaakko/gtfs-route-finder/blob/master/src/main/java/xyz/malkki/gtfsroutefinder/common/utils/Indexer.java) 
ja jokaisen pysäkin kohdalla haen indeksistä tietyllä säteellä (500m?) 
olevat pysäkit. Tämä nostaisi algoritmin aikavaativuutta, mutta 
käytännössä vaikutuksen pitäisi jäädä melko pieneksi. Toinen vaihtoehto 
olisi esikäsitellä pysäkkidata ja tallentaa jokaisesta pysäkistä sen 
lähellä olevat pysäkit, joita voi käyttää vaihdoissa.

Seuraavalla viikolla aion toteuttaa luokan, joka kuvaa 
joukkoliikennereittejä verkkona. Tätä luokkaa olisi mahdollisuus käyttää 
A*-algoritmin kanssa ja silloin ohjelmaa voisi alkaa testaamaan oikealla 
datalla. Aion myös tehdä omat toteutukset joistain yksinkertaisemmista 
tietorakenteista.
